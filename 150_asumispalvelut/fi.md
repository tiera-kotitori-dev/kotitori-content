# Asumispalvelut
Palvelutuottajat sitoutuvat palvelutuotteissaan alla kuvattuihin yleisiin vaatimuksiin ja tuotekohtaisiin kuvauksiin.


## Yleiset vaatimukset

Tarjottavien palveluiden tulee täyttää erillisessä ”Yleiset vaatimukset palveluissa”-dokumentissa määritellyt kaikkia palveluita koskevat palveluntuottajan vastuisiin, henkilöstöön, palvelun laatutason seurantaan ja hinnoitteluun liittyvät vaatimukset.

Erityisesti on huomioitava, että ennen palvelun suorittamista palvelun sisällöstä ja suorittamisesta on sovittava selkeästi asiakkaan kanssa. Lisäksi palveluun tulee sisältyä palvelun tuottamiseen vaadittava välineistö ja laitteisto. Etukäteen sovittujen hintojen tulee sisältää kaikki asiakkaalle aiheutuvat kustannukset.

Asiakkaan kanssa suositellaan aina tehtäväksi kirjallinen sopimus palvelun toteutuksesta, sen sisällöstä, ajankohdasta ja hinnoittelusta.

## Lyhytaikaiset kuntouttavat asumispaikat

Palvelulla tarkoitetaan lyhytaikaista tavanomaisimmin 2-14 vuorokauden mittaista tilapäisesti asumispalveluyksikössä tapahtuvaa jaksoa, jonka tavoitteena on asiakkaan toimintakyvyn paraneminen ja/tai omaisen / omaishoitajan vapaan mahdollistaminen.

Palvelun tuottajalta edellytetään kykyä vastata ikääntyneiden, ympärivuorokautista hoivaa ja tukea tarvitsevien henkilöiden lyhytaikaisen hoidon tarpeisiin. Asiakkaat ohjautuvat palveluihin usein asiakasohjaajien päätöksellä, mutta myös omaehtoisesti yksityisinä asiakkaina. Palvelunkäyttäjiä ovat muistisairaat ja paljon hoitoa vaativat ikäihmiset. Palvelun tuottajan on kyettävä vastamaan myös asiakkaista, joilla on haastavaa käytöstä tai jatkuvan valvonnan tarvetta.

Asumispalveluyksikön tilojen tulee olla esteettömät, turvalliset ja ryhmäkodissa tilojen tulee olla lukittavat. Asiakkaalla on käytössään riittävän yksityisyyden varmistava, esteetön huone ja wc-peseytymistila tai asunto omassa käytössään. Lisäksi asiakas voi osallistua yhteisön elämään ja asiakkaalla on mahdollisuus turvalliseen ulkoiluun, harrastamiseen, ikätason mukaiseen viriketoimintaan sekä normaalin arkirytmin säilyttämiseen, kuten päivä-, työtoiminnassa tai koulussa käyntiin.

Kun asiakas tulee palvelun piiriin asiakasohjaajan päätöksellä, tulee asiakkaan saada yksilöllinen palvelu- ja hoitosuunnitelmansa mukainen riittävä ja ympärivuorokautinen hoiva ja hoito, ohjaus ja tuki sekä palvelut ammattitaitoiselta henkilöstöltä. Työskentelytapana on kuntouttava työote.

Palveluntuottajan vastuulle kuuluvat:

* Ympärivuorokautinen perusturva: henkilökohtaisten tarpeiden mukainen hoito ja hoiva, apu, ohjaus ja tuki palveluntarjoajan henkilöstöltä
* Ammattitaitoisen henkilöstön tuki ja ohjaus jokapäiväisessä elämässä ja suunnitelmallista viriketoimintaa, osallistumisen mahdollisuus toimintakyvyn ja ikätason mukaan
* Omahoitajan palvelut ja tuki, yhteistyö omaisten, läheisten ja viranomaisten kanssa
* Tarvittavat terveyden- ja sairaanhoitopalvelut yksilöllisen palvelu- ja hoitosuunnitelman mukaan
* Tarvittava peseytymisapu viikoittain saunassa tai suihkussa
* Henkilökohtaisesta päivittäishygieniasta ja puhtaudesta huolehtiminen, wc-käynneissä avustaminen tarpeen mukaan ympäri vuorokauden
* Aterioiden monipuolisuudesta huolehtiminen ja syömisessä avustaminen tarpeen mukaan päivittäin (aamiainen, lounas, päiväkahvi/välipala, päivällinen ja iltapala sisältyvät palveluun)
* Erityisruokavalioiden huomioiminen
* Vaate- ja liinavaatehuollosta huolehtiminen, pyykki pestään tarvittaessa päivittäin, erikoispyykkien (esim. kemiallinen pesu) pesettämisestä vastaa palveluntuottaja
* Asumisympäristön siivouksesta huolehtiminen päivittäin sekä viikkosiivous

Asumispalveluyksikössä toteutettavan ympärivuorokautisen lyhytaikaishoidon hinta sisältää yllä mainittujen lisäksi vuokran, liinavaatteet ja siivoustarvikkeet. Hoitoaika asumispalveluyksikössä toteutettavassa ympärivuorokautisessa lyhytaikaishoidossa on pääsääntöisesti enintään 14 vrk.

Kun asiakas on palveluissa yksityisenä asiakkaana, tulee palvelujen sisällöstä ja hinnoittelusta sopia tarkasti ja selvästi etukäteen. Asiakasta ei voi jälkikäteen laskuttaa etukäteen sopimatta jääneistä kustannuksista.

## Pitkäaikainen palveluasuminen

Palvelulla tarkoitetaan asiakkaan siirtymistä omasta kodistaan pitkäaikaisesti asumaan palveluasumisen yksikköön, joka voi olla ryhmämuotoinen tai palvelutalotyyppinen asumismuoto. Laitosasumista pyritään välttämään.

Pitkäaikaiseen asumiseen tarkoitetut palveluasunnot tulee täyttää sekä Valviran, aluehallintoviranomaisen että kaupungin asettamat vaatimukset palveluasumiseen liittyen.

Hinnoittelu tulee olla selkeä ja ymmärrettävä. Asiakkaan kanssa tulee tehdä kirjallinen sopimus, jossa aiheutuvat kustannukset on selväsanaisesti kuvattu.

## Perhehoito

Palvelun tavoitteena on tukea kotona asumista sekä mahdollisen omaisen jaksamista tarjoamalla asiakkaalle ateriat, seuraa sekä sisältöä elämään.

Perhehoito järjestetään pääsääntöisesti palveluntuottajan kotona, mutta perhehoitaja voi tulla myös asiakkaan kotiin.

Ammatillisen perhehoidon järjestäminen edellyttää, että toiminnasta vastaa vähintään kaksi perhehoitajaa, jotka koulutuksensa, kokemuksensa tai henkilökohtaisten ominaisuuksiensa perusteella ovat sopivia antamaan perhehoitoa. Lisäksi ainakin yhdellä hoitajalla on oltava tehtävään soveltuva koulutus ja riittävä kokemus hoito- tai kasvatustehtävistä.

Perhekodilla tulee olla toiminnalleen lupa. Lupaa haetaan siltä aluehallintovirastolta, jonka toimialueella palveluja tuotetaan. Jos palveluja tuotetaan useamman kuin yhden aluehallintoviraston toimialueella, lupaa haetaan Valviralta.

## Yksityiset saunapalvelut

Saunapalvelut on tarkoitettu asiakkaille, joilla muutoin ei ole mahdollisuutta saunomiseen tai jotka tarvitsevat apua peseytymisessä.

Palvelu sisältää saunomisen ja/tai tarvittavan tuen sen toteutukseen. Tukea voi olla esimerkiksi pukemiseen tai itse peseytymiseen liittyvä auttaminen.

Palvelun hinnoittelu tulee olla selkeästi kuvattu ja kerrottu asiakkaalle etukäteen.

## Yksityiset päiväkeskuspalvelut

Päiväkeskuspalveluiden tavoitteena on luoda osallistumisen ja sosiaalisen vuorovaikutuksen mahdollisuus, ehkäistä syrjäytymistä ja tuoda matalalla kynnyksellä saavutettavaksi mielekkäitä viriketoimintoja.

Vaatimuksena päiväkeskuspalvelujen toteutukselle ovat esteettömät tilat, joissa tilavaatimukset täyttyvät toiminnalle asetetut yleiset ja erityiset vaatimukset (Valvira, Avi).

Palvelujen sisältö ja hinnoittelu tulee ilmoittaa selvästi ja etukäteen asiakkaille.

## Muu lyhytaikainen asuminen tai palveluasuminen

Ikääntynyt kuntalainen saattaa tarvita tavanomaisen vuokra-asunnon esim. putkiremontin ajaksi. Usein asunnolta edellytetään esteettömyyttä, minkä vuoksi tilapäiseksi asunnoksi ei voi valita mitä tahansa asuntoa.  Silti tilapäiseen käyttöön osoitettavia asuntoja voi tarjota edelleen asiakkaille tarjottavaksi.
